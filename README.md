# Kaksi syytä miksi #säästitklikin on pakko tehdä

Omalla pitkällä sivuprojektilistallani on pitkään ollut epämääräinen idea siitä, että mysteeriotsikoille (tai klikkihuorausotsikoille) pitäisi tehdä jotain. Vuosi sitten löysin [@HuffPoSpoilers](https://twitter.com/HuffPoSpoilers) :n, ja huutelin kainosti suomalaisen version perään. Vähän myöhemmin kuvaan astui [@SavedYouAClick](https://twitter.com/savedyouaclick), joka teki samaa hieman satunnaisesti valikoiduille mysteeriotsikoille. Kari Haakana jalosti idean hashtagiksi [#säästitklikin](https://twitter.com/search?q=%23s%C3%A4%C3%A4stitklikin&src=typd) ja loin [@saastitklikin](https://twitter.com/saastitklikin) accountin, jolta RT:n valikoituja otsikonkorjauksia. Kolme vuorokautta myöhemmin 1200 seuraajan raja on rikottu ja klikkihuorauksesta tuli kesäkuun 2014 avokadopasta. Aiheen journalistisesta puolesta on jo kirjoitettu [Suomen Kuvalehden mediaansekaantuja -blogissa](http://suomenkuvalehti.fi/mediasekaantuja/tassa-syy-miksi-en-klikkaa-naita-otsikoita/), mutta mitä IT-nörtillä on aiheeseen annettavana?

## Klikkihuoraus on väärin

Klikkihuorauksesa käyttäjä jujutetaan katsomaan - useimmmiten - tyhjänpäiväistä juttua. Hyvin tehty mysteeriotsikko toimii kuin taikatemppu; klikkaan otsikkoa tietäen tulevani huijatuksi. Taikatempusta poiketen en tunne oloani viihdytetyksi vaan vain petetyksi. Minulta "varastettu" klikkaus myydään eteenpäin mainostajalle "sivunäyttönä" riippumatta siitä näinkö tai klikkasinko jutun oheen myytyä mainosta. Klikkihuoraus on arbitraasikauppaa, josta lukija ei saa arvoa ja mainostaja vain vähän. Bisnesmallina mysteeriotsikointi on samaa kastia kuin luettelohuijaukset ja lomaosakekauppa. Kauppa, josta vain yksi osapuoli hyötyy, on yksiselitteisesti väärin.

Klikkihuoraus toimii vielä toistaiseksi, mutta vain otsikon tekijälle. Miksi kenenkään muun pitäisi tukea tai edes yrittää elää tällaisen journalismin kanssa? Miksi kukaan edes kuvittelee tällaisen mallin olevan kestävällä pohjalla?

## Klikkihuorauksen rikkominen on lähes yhtä helppoa kuin sen kanssa eläminen

Kunnon työkaluilla otsikon korjaaminen on yhtä vaivatonta kuin kirjanmerkin tallentaminen. Täydellisessä maailmassa selainlaajennuksen tekoäly korjaa epäselvän otsikon lennosta selväksi. Vähän vähemmän täydellisessä maailmassa ehdotan uutta otsikkoa selaimen lisätoiminnolla ja näen muiden ihmisten korjaamat otsikot selaimessani. Tämän hetkisessä maailmassa joudumme vielä hetken tyytymään hashtagilla twiittaamiseen ja hashtagin seuraamisen. Tärkeintä oli päästä kevyesti liikkelle, mutta itse ainakin haluaisin hyödyntää tämän hetkisen innostuksen suurempien parannusten luomiseen. 

# ...ja näin se tehdään

Joukkoistus on voimaa ja Twitter on kelvollinen joskin ehkä hieman kankea väline liikeelle pääsemiseen ja yhteisön luomiseen. Kunnon työkalut sen sijaan vaativat hieman työtä. Ville Sundberg on aloittanut [selainlaajennuksen](https://github.com/villesundberg/saastitklikin) tekemisen. Hänen selainlaajennuksensa korjaa lennossa #säästitklikin linkin tekstin. Itselläni on työn alla bookmarklet (ja ehkä selainlaajennus), jonka avulla web-sivun voi suoraan twiitata oikealla hashtagilla. Lisäksi ylläpidän [@saastitklikin](https://twitter.com/saastitklikin) Twitter-accountia, mutta näiden askeleiden lisäksi olisi helppo tehdä enemmän.

Etsin apuvoimia seuraaviin askeleisiin, joita voisivat olla esimerkiksi:
* Pohtia mitä tehdä saastitklik.in domainilla (kerroinko, jo että heikkouteni on domainien ostaminen)
* Pohtia mitä kaikkea voisi tehdä selainlaajennuksien avulla
* Koota ydinporukka ylläpitämään ja kehittämään työkaluja ja sosiaalisen median presenssiä (haluaisiko, joka panna pystyyn Facebook-sivun?).

Ota yhteyttä @tkoola :n (tai timo.koola at gmail), jos haluat osallistua. 

